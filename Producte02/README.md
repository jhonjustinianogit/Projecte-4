# P02: Presentació i Projecció de la Maqueta web al Client

Cada parella presentarà davant del professorat i de la resta del grup la proposta de maqueta en Figma. La sessió es plantejarà com una presentació professional al client, on haureu de:

- Mostrar la navegació real del prototip.
- Justificar les decisions de disseny.
- Explicar com s’ha estructurat el procés de compra.
- Argumentar com heu aplicat bones pràctiques d’usabilitat i UX.
- Respondre preguntes del “client”.

Criteri important

Durant la presentació només es mostra el resultat final, no es corregeix ni es modifica en directe. Es valora la capacitat de comunicar un projecte digital de manera professional.

## Instruccions per a la presentació

### 1. Com heu d’enfocar la presentació

Heu d’explicar el projecte com si el client no hagués vist res abans.
Això vol dir que cal contextualitzar, guiar la navegació i justificar les decisions preses.

La presentació ha de tenir una estructura clara i un discurs fluid. No es tracta de llegir, sinó d’explicar.

És molt important:

- Utilitzar un llenguatge professional i entenedor.
- Parlar sempre en clau de benefici per al client i per a l’usuari final.
- Mostrar seguretat en el projecte: és una proposta pensada, no improvisada.

### 2. Introducció del projecte (inici de la presentació)

Comenceu explicant breument:

- Quin producte o servei us ha tocat dissenyar.
- Quin tipus de botiga online és (target, to, estil, objectiu comercial).
- Quin és l’objectiu principal del web (vendre, captar confiança, destacar marca, facilitar la compra, etc.).

Aquesta introducció serveix perquè el client entengui el context abans de veure pantalles.

### 3. Presentació de la Landing Page

Quan comenceu a navegar pel prototip, expliqueu la landing page seguint un ordre lògic de lectura.

Heu d’explicar:

- Capçalera: per què el logo està col·locat així, com funciona el menú, quines icones hi ha i per què.
- Hero image: quin missatge comunica, quin CTA hi ha i què espereu que faci l’usuari.
- Productes destacats: per què aquests productes, com ajuden a la conversió.
- Testimonis i reviews: quin paper tenen en la confiança de l’usuari.
- Sobre nosaltres: què comunica de la marca.
- Peu de pàgina: informació corporativa, accessos i utilitat.

No n’hi ha prou amb dir “aquí hi ha això”; heu de justificar per què està dissenyat així i com ajuda a l’usuari.

### 4. Explicació del procés de compra (Checkout)

Aquesta és una de les parts més importants de la presentació.

Heu de mostrar la navegació real del procés de compra i explicar-lo pas a pas:

- Pàgina de detall del producte: informació, CTA, confiança.
- Cistell de la compra: claredat, resum, opcions.
- Registre o compra com a convidat: per què doneu aquesta opció.
- Adreça d’enviament i mètode d’entrega.
- Mètode de pagament (targeta, PayPal, etc.).
- Revisió final de la comanda.
- Pantalla de confirmació.

**Mentre navegueu, expliqueu:**
- Com queda clar en tot moment en quin pas es troba l’usuari.

### 5. Circuits i navegació en Figma

Heu de deixar clar que el prototip no és només visual, sinó navegable i pensat funcionalment.

Expliqueu que heu previst:

- Compra com a convidat i com a usuari registrat.
- Diferents mètodes de pagament.
- Aplicació de codis de descompte.
- Opció de recollida en botiga.

No cal mostrar tots els camins si no hi ha temps, però sí explicar que existeixen i com estan pensats.

### 6. Decisions de disseny, UX i usabilitat

En algun moment de la presentació heu d’explicar:

- Com heu aplicat bones pràctiques d’usabilitat.
- Com el disseny guia l’usuari (jerarquia visual, CTAs, claredat).
- Com heu pensat l’experiència d’usuari perquè sigui intuïtiva i coherent.

No cal utilitzar termes tècnics complicats, però sí demostrar que hi ha criteri darrere del disseny.

### 7. Torn de preguntes del client

Al final, el client (professorat) farà preguntes.

Heu de respondre:

- Amb educació i professionalitat.
- Justificant les decisions, no defensant-les de manera agressiva.
Si alguna cosa es podria millorar, es pot reconèixer i explicar com ho faríeu en una fase posterior.

### 8. Consells finals per fer una bona presentació

- Assageu abans la navegació del prototip.
- Repartiu-vos bé qui parla i quan.
- No aneu massa ràpid navegant per Figma.
- Penseu que esteu venent una solució, no un exercici.
- El client ha de sortir amb la sensació que el projecte està preparat per ser validat

## Solució

A l'arxiu [solució.md](solució.md)  hi ha la solució de la tasca

[Torna a la pàgina del projecte](../README.md)
